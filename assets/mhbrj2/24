摩诃般若波罗蜜经卷第二十
恒伽提婆品第五十九（河天品）

　　尔时，有一女人字恒伽提婆，在众中坐。是女人从座起，偏袒右肩，右膝着地，合手白佛言：“世尊！我当行六波罗蜜，取净佛国土。如佛般若波罗蜜中所说，我尽当行。”是时，女人以金银花及水陆生花种种庄严供养之具，金缕织成氎(dié)两张，以散佛上，散已于佛顶上虚空中，化成四柱宝台端正严好。是女人持是功德与一切众生共之回向阿耨多罗三藐三菩提。
　　尔时，世尊知是女人深心因缘，即时微笑。如诸佛法，种种色光从口中出——青黄赤白红缥，遍照十方无量无边佛国，还绕佛三匝从顶上入。
　　尔时，阿难从座起，右膝着地，合掌白佛：“佛何因缘微笑？诸佛法不以无因缘而笑。”
　　佛告阿难：“是恒伽提婆姊，未来世中当作佛，劫名星宿，佛号金花。阿难，是女人毕是女身受男子形，当生阿閦佛阿鞞罗提国土，于彼净修梵行。阿难，是菩萨在彼国土亦号金花，是金花菩萨于彼寿终复至他方国土，从一佛土至一佛土不离诸佛，譬如转轮圣王从一观至一观，从生至终足不蹈地。阿难，是金花菩萨摩诃萨亦如是，从一佛土至一佛土，乃至阿耨多罗三藐三菩提未常不见佛。”
　　时阿难作是念言：“是金花菩萨摩诃萨后作佛时，诸菩萨摩诃萨会，当知为如佛会？”佛知阿难意所念，告阿难言：“如是，如是，金花佛时，菩萨摩诃萨会，当知为如佛会。阿难，是金花佛，比丘僧无量无边、不可数不可称、若干百千万亿那由他。阿难，是金花菩萨作佛时，其国土无有是诸众恶，如上所说。”
　　阿难白佛言：“世尊！是女人从何处植德本、种善根？”
　　佛告阿难：“是女人，从燃灯佛种善根初发阿耨多罗三藐三菩提心，以是功德回向阿耨多罗三藐三菩提，亦以金花散燃灯佛上求阿耨多罗三藐三菩提。阿难，如我尔时以五花散燃灯佛上求阿耨多罗三藐三菩提，燃灯佛知我善根成就，与我受阿耨多罗三藐三菩提记。是女人闻我受记，发心言‘愿我当来世，亦如是菩萨得受阿耨多罗三藐三菩提记。’阿难，当知是女人，于燃灯佛初发心。”阿难白佛言：“世尊！是女人久习行阿耨多罗三藐三菩提？”佛言：“如是，如是，是女人久习行阿耨多罗三藐三菩提。”
